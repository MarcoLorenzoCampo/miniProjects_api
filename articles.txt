- 05 mag.- 18:40
Bonomi, 'si assume chi serve non in base a sgravi'
(ANSA) - VENEZIA, 05 MAG - "Il decreto Lavoro è l'inizio di
un percorso. Il governo, avendo quantità limitata di finanze, le
mette sul taglio del cuneo fiscale. È un segnale importante, che
chiedevamo da tempo".Lo ha detto oggi a Venezia il presidente di Confindustria,
Carlo Bonomi. "La vera sfida sarà il taglio del cuneo
contributivo con la prossima legge di bilancio", ha aggiunto,
non dicendosi soddisfatto degli sgravi per le assunzioni:
"L'azienda decide a proposito dei profili professionali che
servono e deve assumere, non è lo Stato che lo decide per legge
- ha osservato -. Io assumo chi mi serve, non assumo perché mi
si dà lo sgravio. Se ci sono delle risorse, siano messe sul
taglio delle tasse sul lavoro". (ANSA).

- 05 mag.- 18:18
Msf, a Ventimiglia Francia respinge anche minorenni soli
(ANSA) - ROMA, 05 MAG - "Nelle ultime settimane abbiamo
iniziato a registrare il respingimento a Ventimiglia da parte
della Gendarmeria francese anche di minorenni soli". Lo racconta
all'ANSA Sergio Di Dato, responsabile dell'ambulatorio mobile di
Medici senza frontiere che presta assistenza ai migranti in
transito tra Italia e Francia. I francesi, spiega Di Dato, "non
riescono più ad assorbire nel loro sistema di accoglienza i
minori non accompagnati e quindi hanno iniziato a rimandarli in
Italia, cosa che non potrebbero fare secondo le normative e lo
stesso Regolamento di Berlino". In media la ong rileva ogni
giorno 20-25 respingimenti si persone dalla Francia all'Italia,
un dato che "si teme possa aumentare dopo la stretta di Parigi
che ha inviato 150 agenti di rinforzo ai confini". (ANSA).

- 05 mag.- 18:06
Geolier domina ancora la hit parade
(ANSA) - ROMA, 05 MAG - Geolier resta saldamente in vetta
alla hit parade: anche questa settimana il rapper napoletano
guida la top ten degli album più venduti con l'Atto II de Il
Coraggio dei bambini, da 17 settimane in classifica. Podio
invariato, con Blanco al secondo posto con il nuovo album
Innamorato (e primo tra i singoli, in coppia con Mina, con Un
Briciolo di Allegria) e Lazza al terzo con l'inossidabile Sirio,
da 56 settimane in classifica.Risale in quarta posizione Tananai con il suo Rave, Eclissi e
alle sue spalle guadagna due posizioni anche Shiva con Milano
Demons. In recupero, dal decimo al sesto posto, i Pinguini
Tattici Nucleari con Fake News, seguito da Thasup con c@ra++ere
s?ec!@le.Chiudono la top ten Madame con con L'amore e Marco Mengoni,
che si riaffaccia tra i primi dieci con Materia (Pelle), da 74
settimane in classifica, pronto a rappresentare l'Italia
all'Eurovision Song Contest la prossima settimana a Liverpool.Stabile la classifica dei singoli, con Cenere di Lazza e Mon
Amour di Annalisa alle spalle del duetto Blanco & Mina.Rivoluzione tra i vinili, con il debutto in vetta di Habitat
Cielo, il nuovo disco di inediti che segna il ritorno di Silent
Bob, una delle penne più promettenti della nuova scena urban
italiana, con il producer Sick Budd. Secondi gli eterni Pink
Floyd con The Dark Side of the Moon, in terza posizione un'altra
new entry, Fuoristrada dei bnkr44. (ANSA).

- 05 mag.- 17:41
Piazza Affari chiude in forte rialzo (+2,5%) con i dati Usa
(ANSA) - MILANO, 05 MAG - Seduta sugli scudi per Piazza
Affari, miglior listino del Vecchio Continente, in una giornata
in cui i buoni dati sul mercato del lavoro americano e il
rimbalzo delle banche regionali statunitensi hanno riacceso la
propensione al rischio degli investitori. Il Ftse Mib ha
terminato le contrattazioni in progresso del 2,54%, a 27.348
punti. (ANSA).

- 05 mag.- 16:51
Fdi, dividersi su Le Pen fa il gioco dei ministri di Macron
(ANSA) - ROMA, 05 MAG - Dividersi sulla Le Pen fa il gioco
dei ministri di Macron che attaccano l'Italia. Il problema oggi
non è la Le Pen ma il governo francese, che deve scegliere tra
la linea della cooperazione con l'Italia, a partire dall'Africa,
e la linea dell'insulto gratuito di Darmanin.Così fonti del gruppo di FdI al parlamento europeo commentano
con l'ANSA le scintille tra Forza Italia e Lega su Marina Le
Pen. (ANSA).

- 05 mag.- 16:31
Possibili 145mila assunzioni con gli sgravi del Dl lavoro
(ANSA) - ROMA, 05 MAG - Possibili 65mila assunzioni -
18milacon contratti a tempo indeterminato e 47mila a tempo
determinato e stagionale - con gli sgravi contributivi previsti
per chi assume percettori dell'Assegno di inclusione che scatta
nel 2024.E' la stima indicata nella relazione tecnica che accompagna
il decreto Lavoro, pubblicato in Gazzetta ufficiale. Altre
80mila con gli sgravi per chi assume i percettori del Supporto
per la formazione e il lavoro: per il 2024 se ne ipotizzano
25mila con contratti a tempo indeterminato e 55mila a tempo
determinato e stagionali, che dal 2025 diventano 6mila e 13 mila
rispettivamente. In totale 145mila la stima. (ANSA).

- 05 mag.- 16:15
Mosca, 'evacuazione parziale delle aree occupate al sud'
(ANSA) - MOSCA, 05 MAG - La Russia ha annunciato
l'evacuazione "parziale" degli insediamenti occupati vicino alla
linea del fronte nel sud del paese.Il governatore russo della regione occupata di Zaporizhzhia
Yevgeny Balitsky ha ordinato l'evacuazione dei villaggi vicini
alla linea del fronte nell'area, spiegando che i bombardamenti
ucraini si sono intensificati negli ultimi giorni.     
   Il provvedimento di evacuazione, deciso da Mosca, interessa
in un primo momento cittadini fragili, in particolare bambini,
anziani, disabili e pazienti degli ospedali, di 18 insediamenti
nella regione di Zaporizhzhia vicini al fronte. Lo ha precisato
il governatore della porzione di regione occupata dai russi,
Yevgeny Balitsky, citato dall'agenzia Interfax. La decisione, ha
aggiunto Balitsky, è stata presa per "proteggere queste persone
dal fuoco nemico". (ANSA).

- 05 mag.- 16:12
Cabina siccità, ricognizione risorse, altre misure a breve
(ANSA) - ROMA, 05 MAG - La Cabina di regia per la crisi
idrica "ha avviato una ricognizione nei ministeri interessati
delle risorse disponibili destinate, a legislazione vigente, a
interventi nel settore idrico al fine di programmare ulteriori
interventi nel breve periodo". E' quanto si legge in una nota di
Palazzo Chigi.Durante l'incontro, "è stata decisa inoltre la costituzione
tavoli tecnici interministeriali dedicati alle diverse tematiche
afferenti alla crisi idrica, che avranno il compito di
supportare il lavoro della Cabina di regia". (ANSA).

- 05 mag.- 16:10
P.Chigi, non intendiamo usare fondi Pnrr per produrre armi
(ANSA) - ROMA, 05 MAG - "L'Italia non intende usare i fondi
del Pnrr per produrre armi". Lo affermano, interpellate
dall'ANSA, fonti di Palazzo Chigi aggiungendo che "l'Italia, in
coordinamento con gli alleati, sostiene l'Ucraina sul piano
politico e militare. Il governo è favorevole al rafforzamento
della capacità dell'industria della Difesa europea - spiegano -
anche nell'ottica di una maggiore autonomia strategica della UE.L'Italia è favorevole ad un uso flessibile dei fondi europei,
compresi quelli del PNRR, ma quest'ultimo è uno strumento di
investimento strategico e non un veicolo per finanziare la
produzione di munizioni o armamenti". (ANSA).

- 05 mag.- 15:55
Prighozin, lo stato maggiore ha causato migliaia di morti
(ANSA-AFP) - MOSCA, 05 MAG - Lo stato maggiore russo è
responsabile di "decine di migliaia di morti e feriti russi" in
Ucraina: è la nuova accusa del capo di Wagner Yevgeny Prighozin
che, inveendo contro i vertici militari russi, ha annunciato che
il 10 maggio la sua compagnia lascerà Bakhmut. (ANSA-AFP).

- 05 mag.- 15:48
Le Borse europee accelerano dopo Wall Street, Milano +2%
(ANSA) - MILANO, 05 MAG - Le Borse europee arrotondano i
rialzi dopo l'avvio scattante di Wall Street, con Piazza Affari
che tira la volata spinta dalle banche, dopo i conti di Intesa
(+4%), e dal rimbalzo dei petroliferi in scia alla risalita del
prezzo del greggio, con Saipem (+6,3%), Tim (+4,7%) e Unicredit
(+4,5%). Milano sale del 2%, Francoforte dell'1%, Parigi dello
0,9% e Londra dello 0,7% mentre a New York il Dow Jones avanza
dell'1,3% e il Nasdaq dell'1,1% dopo gli ottimi dati sul mercato
del lavoro americano. (ANSA).

- 05 mag.- 15:12
Mef sostiene l'ipotesi di offerta congiunta per la rete Tim
(ANSA) - MILANO, 05 MAG - L'ipotesi di un'offerta congiunta
Cdp-Macquarie con Kkr ha il sostegno del Mef. Secondo quanto si
apprende il Tesoro sarebbe anche disponibile a coinvolgere F2i.(ANSA).

- 05 mag.- 14:46
L'economia Usa crea 253.000 posti di lavoro, sopra le attese
(ANSA) - WASHINGTON, 05 MAG -  L'economia americana ha creato
ad aprile  253.000 posti di lavoro posti di lavoro, sopra le
attese degli analisti. Il tasso di disoccupazione è stato del
3,4%, in calo rispetto al 3,5% di marzo. (ANSA).

- 05 mag.- 14:36
Visco, 'per lotta a inflazione misure su redditi e bilancio
(ANSA) - ROMA, 05 MAG - "La lezione più importante"
dall'esperienza della lotta all'inflazione degli scorsi decenni
in Italia è che "solo l'azione coerente e coesa delle politiche
monetarie, del bilancio e, per usare un termine ormai alquanto
desueto, dei redditi può contrastare con successo l'inflazione e
riportare rapidamente il nostro Paese, e l'area dell'euro, su un
sentiero di sviluppo sostenuto ed equilibrato". E' quanto scrive
il governatore della Banca d'Italia Ignazio Visco
nell'introduzione al suo ultimo libro 'Inflazione e politica
monetaria', pubblicato da Laterza e in vendita da oggi che
ripercorre le azioni di governo e banca dagli anni '70. (ANSA).

- 05 mag.- 14:34
Visco, 'sui tassi la Bce vada adelante con juicio'
(ANSA) - ROMA, 05 MAG - "Il percorso della Bce" è "chiaro"
per combattere l'inflazione e occorre rialzare i tassi ma
"adelante con juicio". Lo afferma il governatore della Banca
d'Italia Ignazio Visco alla presentazione del suo nuovo libro
'Inflazione e politica monetaria' edito da Laterza. Visco ha
sottolineato come nel consiglio a Francoforte l'obiettivo di
lotta all'inflazione è condiviso ma c'è differenza su "modi e
tempi". (ANSA).

