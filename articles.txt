- 05 mag.- 14:46
L'economia Usa crea 253.000 posti di lavoro, sopra le attese
(ANSA) - WASHINGTON, 05 MAG -  L'economia americana ha creato
ad aprile  253.000 posti di lavoro posti di lavoro, sopra le
attese degli analisti. Il tasso di disoccupazione è stato del
3,4%, in calo rispetto al 3,5% di marzo. (ANSA).

- 05 mag.- 14:36
Visco, 'per lotta a inflazione misure su redditi e bilancio
(ANSA) - ROMA, 05 MAG - "La lezione più importante"
dall'esperienza della lotta all'inflazione degli scorsi decenni
in Italia è che "solo l'azione coerente e coesa delle politiche
monetarie, del bilancio e, per usare un termine ormai alquanto
desueto, dei redditi può contrastare con successo l'inflazione e
riportare rapidamente il nostro Paese, e l'area dell'euro, su un
sentiero di sviluppo sostenuto ed equilibrato". E' quanto scrive
il governatore della Banca d'Italia Ignazio Visco
nell'introduzione al suo ultimo libro 'Inflazione e politica
monetaria', pubblicato da Laterza e in vendita da oggi che
ripercorre le azioni di governo e banca dagli anni '70. (ANSA).

- 05 mag.- 14:34
Visco, 'sui tassi la Bce vada adelante con juicio'
(ANSA) - ROMA, 05 MAG - "Il percorso della Bce" è "chiaro"
per combattere l'inflazione e occorre rialzare i tassi ma
"adelante con juicio". Lo afferma il governatore della Banca
d'Italia Ignazio Visco alla presentazione del suo nuovo libro
'Inflazione e politica monetaria' edito da Laterza. Visco ha
sottolineato come nel consiglio a Francoforte l'obiettivo di
lotta all'inflazione è condiviso ma c'è differenza su "modi e
tempi". (ANSA).

- 05 mag.- 13:50
Lega a Tajani, Le Pen primo partito e non insulta l'Italia
(ANSA) - ROMA, 05 MAG - "Noi siamo orgogliosamente amici e
alleati di Marine Le Pen e Jordan Bardella, che oggi
rappresentano il primo partito di Francia e, soprattutto, non
insultano l'Italia, il suo governo ed i suoi cittadini". Così
Marco Zanni e Marco Campomenosi, rispettivamente presidente del
gruppo Id e capo delegazione Lega al Parlamento Europeo,
commentando le parole del ministro degli Esteri, Antonio Tajani
a Milano su Le Pen. (ANSA).

- 05 mag.- 13:48
Tajani, FI non ha nulla a che fare con la signora Le Pen
(ANSA) - MILANO, 05 MAG - "Forza Italia è il centro del
governo e della politica italiana. Nessun estremismo, non
abbiamo niente a che fare con la signora Marine Le Pen". Lo ha
detto il vicepremier e ministro degli Esteri Antonio Tajani, a
margine della convention di Forza Italia a Milano."Io non sono stato eletto con i suoi voti, noi siamo stati
eletti con i voti dei moderati e dei conservatori e non con i
suoi - ha aggiunto -. Giorgia Meloni è la presidente dei
conservatori europei e la Le Pen non sta con i conservatori, è
fuori contesto. Noi non abbiamo nulla a che fare con lei, siamo
popolari".Ai giornalisti che gli hanno fatto notare come il leader
della Lega Matteo Salvini dichiari di essere amico di Marine Le
Pen Tajani ha poi risposto: "È legittimo per lui esserlo ma il
centrodestra non è collegato alla Le Pen". (ANSA).

- 05 mag.- 13:32
Intesa oltre le attese, utile del trimestre a 2 miliardi
(ANSA) - MILANO, 05 MAG - Intesa Sanpaolo batte le stime
degli analisti e chiude il primo trimestre con un utile netto a
circa 2 miliardi di euro (1,96 miliardi), in forte crescita
rispetto a 1,04 miliardi dello stesso periodo dell'anno scorso e
1,08 miliardi del quarto trimestre del 2022. Il risultato è
trainato dagli interessi netti.La banca per il 2023 prevede un significativo aumento del
risultato della gestione operativa, derivante da una solida
crescita dei ricavi trainati dagli interessi netti (interessi
netti nel 2023 attesi pari a oltre 13 miliardi di euro) e da un
continuo focus sul cost management, e un forte calo delle
rettifiche di valore nette su crediti, con una conseguente
crescita dell'utile netto a circa 7 miliardi di euro. Intesa
Sanpaolo prevede prevede una forte distribuzione di valore con
un payout ratio cash pari al 70% dell'utile netto consolidato
per ciascun anno del piano di impresa ed un eventuale ulteriore
distribuzione da valutare anno per anno."E' in discussione l'ipotesi di un aumento della tassazione
sull'utile delle banche, in considerazione dei ricavi da margini
di interesse in crescita, nell'attuale situazione di incremento
dei tassi da parte della Bce. Osserveremo con rispetto ogni
decisione presa dal governo", afferma Carlo Messina, ceo di
Intesa Sanpaolo. "Allo stesso tempo - aggiunge - auspichiamo che
questi prelievi aggiuntivi, nel caso in cui nuove norme fiscali
trovassero applicazione, vengano utilizzati per far fronte alla
maggiore emergenza sociale del paese, quella della crescita
delle disuguaglianze, adottando misure per chi si trova in
maggiore difficoltà". (ANSA).

- 05 mag.- 13:14
Cgil, grave e pericoloso il commissariamento di Inps e Inail
(ANSA) - ROMA, 05 MAG - La Cgil definisce "grave epericoloso"
il commissariamento di Inps e Inail e parla di "ennesimo atto
unilaterale con cui il Governo punta al controllo politico dei
due enti". Sii tratta - sottolinea la Confederazione in una nota
- di "una forzatura inaccettabile, compiuta senza alcun
confronto con chi rappresenta lavoratori, e pensionati, che sono
gli 'azionisti di maggioranza' di queste realtà".  "Da sempre -
sottolinea la Cgil - difendiamo l'autonomia di Inps e Inail, un
valore fondamentale a garanzia di tutti. L'Esecutivo sceglie,
invece, di metterla pesantemente in discussione". (ANSA).

- 05 mag.- 13:10
Tajani, il comunicato della Francia non è sufficiente
(ANSA) - MILANO, 05 MAG - "Ci saranno degli atti riparatori,
io mi auguro che la Francia deciderà chi debba farlo, io mi
auguro che prendano le distanze. Ma il comunicato di ieri non è
stato sufficiente, è stato molto tiepido". Lo ha detto il
ministro degli Esteri Antonio Tajani a margine della convention
di FI a Milano. "Si capisce il disappunto del governo francese
ma le offese sono state talmente forti che meritavano una
risposta - ha aggiunto -. Darmanin ha fatto male tutto con
quell'intervento, perché privo di senso e non rispondeva alla
verità. L'Italia sta facendo di tutto per affrontare la
questione migratoria ma serve un'azione europea e dell'Onu"."Mi pare che ci sia stata una presa di distanza da parte del
ministro degli Esteri e anche del governo francese. Ma il
problema dell' offesa e dell'insulto gratuito rimane, è stata
una sorta di pugnalata alla schiena". Lo ha detto il ministro
degli Esteri e vice premier Antonio Tajani a margine della
convention di Forza Italia a Milano. "Io sono un grande amico
della Francia ma da ministro degli Esteri  e vicepremier non
posso accettare che la mia patria venga offesa senza motivo", ha
concluso. (ANSA).

- 05 mag.- 13:07
Rientro dei cervelli, Lega-Fdi: più sconti a chi ha 3 figli
(ANSA) - ROMA, 05 MAG - Maggioranza in pressing sulla
questione della natalità e sul rientro dei cervelli. Oggi
pomeriggio il presidente dei deputati di FdI Tommaso Foti, ha
annunciato che presenterà a Milano una proposta di legge per il
prolungamento delle agevolazioni fiscali per chi decide di
tornare in Italia e che abbia almeno tre figli minorenni o a
carico. Una proposta in questo senso è stata avanzata anche
dalla Lega con un emendamento a prima firma di Giulio Centemero
al decreto bollette in discussione alla Camera e che potrebbe
essere, dunque, votato la prossima settimana. (ANSA).

- 05 mag.- 13:07
Dell'Acqua, cabine di regia siccità scadenzate e continue
(ANSA) - ROMA, 05 MAG - La prima cabina di regia sulla
siccità e l'emergenza idrica è "andata molto bene", secondo i
nuovo commissario straordinario Nicola Dell'Acqua. "Stiamo
acquisendo i dati, i ministeri sono molto organizzati e hanno
tutti i dati. Quindi adesso cercheremo di metterli a posto ed
elaborarli, altro in questo momento non posso dirvi", dice
Dell'Acqua lasciando Palazzo Chigi. "Le riunioni saranno
scadenzate, continue e scadenzate", aggiunge poi rispondendo ai
giornalisti e alla domanda su quali siano le sue priorità
Dell'Acqua risponde: "i ministeri hanno in mente le priorità. Il
punto da cui partire, secondo lui, "è il perfetto coordinamento
con i ministeri". (ANSA).

- 05 mag.- 12:55
Alla National Gallery si apre la mostra su San Francesco
(ANSA) - LONDRA, 05 MAG - Alla National Gallery di Londra si
apre 'Saint Francis of Assisi', la prima grande mostra d'arte su
San Francesco che in Gran Bretagna riunisce le opere di famosi
artisti, dal XIII secolo a oggi, ispirati dalla vita e dalle
opere del religioso italiano. Dopo la serata di gala, con visita
in anteprima, offerta da Brunello Cucinelli,
l'impreditore-filantropo molto legato alla figura del Santo e
sponsor dell'esposizione, i visitatori possono ammirare a
partire da domani e fino al 30 luglio oltre 40 opere provenienti
da collezioni pubbliche e private europee e americane.Si va dai primi pannelli medievali e dalle reliquie e
manoscritti ai film moderni, alle opere d'arte contemporanea,
alle fotografie e persino a un fumetto Marvel, a dimostrazione
di come il fascino del Santo abbia trasceso generazioni,
continenti e tradizioni religiose. Sono stati riuniti per
l'occasione dipinti di Sassetta, Botticelli e Zurbarán, oltre a
opere (tele, disegni, fotografie) di Caravaggio, Josefa de
Óbidos, Stanley Spencer, Antony Gormley, Giuseppe Penone, Andrea
Buttner e Richard Long.La mostra è stata curata da Joost Joustra e dallo stesso
direttore della National Gallery, Gabriele Finaldi, secondo cui
la figura di San Francesco è di enorme importanza per la nostra
epoca, "grazie al suo radicalismo spirituale, all'impegno verso
i poveri oltre al suo amore per la natura e gli animali",
definibile come "ambientalismo embrionale".La mostra viene aperta al pubblico in un giorno molto speciale
per il Regno Unito, quello dell'incoronazione di re Carlo III in
programma domani all'abbazia di Westminster. Fra l'altro il
sovrano 'ecologista' e Cucinelli hanno collaborato a un progetto
per la sostenibilità ambientale nell'Himalaya. (ANSA).

- 05 mag.- 12:36
Ue, contatti ancora in corso con Roma sulla terza rata Pnrr
(ANSA) - BRUXELLES, 05 MAG - "Al momento i lavori per la
valutazione" della terza rata del Pnrr per l'Italia da parte
della Commissione europea "sono ancora in corso". Lo ha detto la
portavoce dell'esecutivo Ue, Veerle Nuyts, durante l'incontro
quotidiano con la stampa.Bruxelles sta intrattenendo "scambi costruttivi con le autorità
italiane" che, "ove necessario, forniscono informazioni
complementari", ha spiegato la portavoce, evidenziando che "non
è raro prendere tempo oltre la scadenza indicativa, com'è
accaduto" per i pagamenti a "Lussemburgo, Romania e Slovacchia"."Comunicheremo la conclusione della nostra valutazione quando ci
arriveremo", ha aggiunto. (ANSA).

- 05 mag.- 12:31
Segnalati atti di sciacallaggio dopo l'alluvione
(ANSA) - BOLOGNA, 05 MAG - Atti di sciacallaggio sono stati
segnalati nelle zone colpite dal maltempo che ha provocato
l'alluvione mercoledì fra l'Emilia e la Romagna. Lo denuncia il
sindaco di Faenza (Ravenna) Massimo Isola. "È una vergogna -
dice - le forze dell'ordine sono in azione per individuare e
fermare i responsabili".Isola ricorda anche che i volontari delle associazioni, della
Protezione civile e il personale autorizzato "non chiederanno in
alcun modo alla popolazione colpita un esborso di denaro o un
contributo. In forma di prevenzione - scrive sui social - vi
avvisiamo di non fidarvi di chi fa richieste di questo tipo".(ANSA).

- 05 mag.- 12:22
Martedì primo faccia a faccia Meloni-Schlein sulle riforme
(ANSA) - ROMA, 05 MAG - Primo faccia a faccia fra la premier
Giorgia Meloni e la segretaria del Pd Elly Schlein. All'incontro
è prevista anche la presenza della ministra per le Riforme
Elisabetta Casellati.L'occasione sarà martedì quando Palazzo Chigi ha convocato
le opposizioni per discutere di riforme. Gli incontri - secondo
quanto si apprende - saranno scaglionati nel corso della
giornata, a partire dalle 12.30 e fino alle 20.00. (ANSA).

- 05 mag.- 12:22
Meloni, complimenti al Napoli per lo scudetto
(ANSA) - ROMA, 05 MAG - "33 anni dopo l'ultimo scudetto il
Napoli torna campione d'Italia. Complimenti a tutta la squadra,
all'allenatore Spalletti e all'intera Società per tutto
l'impegno e per questo risultato meritato". Lo scrive su Twitter
la premier Giorgia Meloni, dopo la vittoria del Napoli. (ANSA).

