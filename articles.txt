- 04 mag.- 21:35
Fonti,ricorsi sulla protezione per migranti,ok a correzione
(ANSA) - ROMA, 04 MAG - Il Consiglio dei ministri, secondo
quanto si apprende, ha deliberato di inserire il correttivo al
decreto migranti, il cosiddetto 'decreto Cutro', nel nuovo
decreto di oggi. In particolare si interviene per chiarire le
norme sui ricorsi contro le decisioni di inammissibilità (ANSA).

- 04 mag.- 21:17
Cdm, alle vittime delle foibe altri 10 anni per la domanda
(ANSA) - ROMA, 04 MAG - "Si dispone la proroga di 10 anni del
termine di presentazione della domanda per la concessione del
titolo onorifico previste a favore delle vittime delle foibe,
dell'esodo giuliano-dalmata, delle vicende del confine orientale
e concessione di un riconoscimento ai congiunti degli
infoibati". Lo prevede un decreto approvato dal Consiglio dei
ministri, come spiega il comunicato di Palazzo Chigi. (ANSA).

- 04 mag.- 21:13
Cdm, sovrintendenti di 70 anni cessano dal primo giugno
(ANSA) - ROMA, 04 MAG - "Per le fondazioni lirico-sinfoniche,
si prevede il divieto di ricevere incarichi, cariche e
collaborazioni per coloro che hanno compiuto il 70° anno di età.Il Sovrintendente delle medesime fondazioni cessa in ogni caso
dalla carica al 70° anno di età; i Sovrintendenti attualmente in
carica, che hanno compiuto i 70 anni di età alla data di entrata
in vigore del decreto, cessano l'incarico a decorrere dal 10
giugno 2023". Lo ha deciso il Consiglio dei ministri, spiega il
comunicato di Palazzo Chigi, nel dl che riforma la governance
degli enti previdenziali pubblici, delle fondazioni
lirico-sinfoniche e delle società quotate. (ANSA).

- 04 mag.- 19:24
Ed Sheeran assolto a New York dall'accusa di plagio
(ANSA) - WASHINGTON, 04 MAG - Ed Sheeran e' stato assolto
dall'accusa di aver plagiato il classico di Marvin Gaye del 1972
con la sua hit Thinking Out Loud. Lo riferisce la Cnn. Per la
giuria di New York la popstar britannica non ha infranto le
leggi sul copyright. (ANSA).

- 04 mag.- 18:09
Assalto Capitol, quattro Proud Boys colpevoli di sedizione
(ANSA) - WASHINGTON, 04 MAG - Quattro membri del gruppo di
estrema destra Proud Boys sono stati ritenuti colpevoli di
cospirazione sediziosa per il loro ruolo nell'assalto al Capitol
del 6 gennaio 2021. Lo ha deciso una giuria. Gli imputati, Ethan
Nordean, Joseph Biggs, Zachary Rehl ed Enrique Tarrio erano
accusati di aver tentato di impedire il pacifico trasferimento
di potere dal presidente Donald Trump al suo successore Joe
Biden, ostacolando la certificazione del voto e manipolando le
prove. (ANSA).

- 04 mag.- 18:08
Belgio, fermati sette sospetti jihadisti
(ANSA) - BRUXELLES, 04 MAG - Sette sospetti terroristi
jihadisti sono stati fermati della polizia belga nel corso di
una retata nella regione delle Fiandre. Lo riferisce la procura
federale del Belgio, indicando che "quasi tutti gli indagati
sono di origine cecena (tre di loro hanno anche nazionalità
belga) e appartengono a un gruppo di ferventi sostenitori dello
Stato islamico".Per tutti l'accusa è di essere in procinto di preparare un
attacco terroristico in Belgio. (ANSA).

- 04 mag.- 17:50
Borsa: Milano chiude in ribasso (-0,61%)
(ANSA) - MILANO, 04 MAG - Piazza Affari ha chiuso in ribasso.L'indice Ftse Mib ha perso lo 0,61% a 26.670 punti. (ANSA).

- 04 mag.- 17:15
Pasta alle stelle, Mimit convoca la Commissione di allerta
(ANSA) - ROMA, 04 MAG - Il ministro delle Imprese e del made
in Italy Adolfo Urso ha dato mandato al Garante per la
sorveglianza dei prezzi, Benedetto Mineo, di convocare la
Commissione di allerta rapida per analizzare la dinamica del
prezzo della pasta che nel mese di marzo ha fatto registrare un
aumento del 17,5% rispetto all'anno precedente in un contesto
caratterizzato dalla riduzione del prezzo della materia prima e
dalle dinamiche variabili dei costi dell'energia e degli altri
fattori di produzione. Lo annuncia una nota. È la prima riunione
della commissione creata con il decreto trasparenza. La riunione
è convocata l'11 maggio alle 14.30. (ANSA).

- 04 mag.- 16:32
Uccise i suoceri e mise i corpi in valigie, condannata a 30 anni
(ANSA) - FIRENZE, 04 MAG - Trenta anni di reclusione è la
condanna inflitta dalla Corte d'assise di Firenze a Elona
Kalesha, la 39enne di origine albanese accusata di aver ucciso i
genitori dell'ex fidanzato, Teuta e Shpetim Pasho, scomparsi nel
novembre 2015 e i cui resti in quattro valigie furono trovati in
un campo tra la superstrada Firenze-Pisa-Livorno e il carcere
fiorentino di Sollicciano nel dicembre 2020. (ANSA).

- 04 mag.- 16:09
Claudio Baglioni, sono un venditore ambulante di emozioni
(ANSA) - ROMA, 04 MAG - "Quello di tentare una forma
espressiva dal vivo mettendo insieme più discipline, già
vagheggiata da Richard Wagner, è un percorso che ho iniziato più
di trenta anni fa, tra l'89 e il '90. "Non è una dimostrazione
di potenza, ma di potere: di potere fare qualcosa. Un racconto
multidisciplinare per suscitare emozioni in chi guarda, perché
noi artisti siamo venditori ambulanti di suggestioni". Claudio
Baglioni racconta così Tutti su! Buon compleanno Claudio, la
trasposizione cinematografica dei dodici live Dodici Note -
Tutti Su! che la scorsa estate sono andati in scena alle Terme
di Caracalla a Roma.Tutti su!, prodotto da Friends & Partners insieme con Come
srl, in collaborazione con il Teatro dell'Opera di Rome e
distribuito da Medusa Film, è "un invito ad alzarsi, ritrovare
il meglio di noi stessi e riprendere in mano la nostra vita" ed
esce in sala il 15, 16 e 17 maggio, in concomitanza con il
72esimo compleanno del cantautore. "Hanno pensato di farmi un
regalo con questo titolo, io avrei preferito qualcosa di più
solido, magari un cartone di vino", scherza Baglioni, che dice
di aver sempre "invidiato il cinema come sommatoria di varie
cose: dentro ha tutte le possibilità di far funzionare sensi e
sentimenti. Ha la capacità di condensare in un'unica espressione
tutte le altre arti".Il cinema però è solo il passaggio per il prossimo live: a
settembre Baglioni torna dal vivo con "aTUTTOCUORE", 14
appuntamenti pensati a tre dimensioni spaziali (orizzontalità,
verticalità, profondità). Sei date al Centrale del Foro Italico
a Roma (21-22-23 e 28-29-30 settembre), 3 all'Arena di Verona
(5-6-7 ottobre), 3 al Velodromo Paolo Borsellino di Palermo
(12-13-14 ottobre) e 2 all'Arena della Vittoria di Bari (20-21
ottobre)."Perché non gli stadi? Stiamo lavorando per tornarci, ma in
realtà è l'ultimo posto dover fare un concerto - spiega -. E' un
luogo per un rito collettivo. E' lo stadio stesso che chiama,
più del nome in cartellone a volte e dopo il covid ha
rivitalizzato il mondo dei live. Ma lì nessuno ascolta e vede
veramente bene. Ci sono tanti elementi di disturbo. Ci tornerò,
ma dando un'esperienza di fruizione ottimale per tutti". (ANSA).

- 04 mag.- 16:04
Osce, 'timori di possibili torture sui bambini ucraini'
(ANSA) - BRUXELLES, 04 MAG - "Gli effetti cumulativi delle
molteplici violazioni ai danni dei bambini ucraini deportati
danno origine a preoccupazioni molto serie sul fatto che i
diritti di questi bambini a essere liberi da torture e
maltrattamenti o trattamenti inumani o degradanti siano stati
violati". Questa la conclusione del rapporto degli esperti Osce
sulle deportazioni dei bambini ucraini. La relazione, visionata
dall' ANSA, è stata compilata da un team di esperti forensi
internazionali convocato con tramite l'attivazione del
cosiddetto Meccanismo di Mosca, ed è stata presentata questa
mattina ai 56 membri del Consiglio Permanente dell'Osce a
Vienna. (ANSA).

- 04 mag.- 15:59
Treno svia da binari a Firenze, Rfi 'ritardi fino a 90 minuti'
(ANSA) - FIRENZE, 04 MAG - Un treno senza passeggeri, che
stava andando in deposito a fine servizio, è sviato dai binari a
Firenze, vicino alla stazione di Santa Maria Novella. Non ci
sono stati feriti ma ripercussioni alla circolazione ferroviaria
con ritardi fino a 90 minuti. Secondo quanto spiegato da Fs,
l'incidente c'è stato alle 12.30 a Santa Maria Novella: "Le
ruote anteriori di un treno regionale vuoto che rientrava al
termine del servizio commerciale in deposito, mentre viaggiava
quindi a bassa velocità e senza passeggeri a bordo, sono uscite
dalla sede ferroviaria provocando l'arresto del convoglio". La
presenza del treno, spiega sempre Fs, "inibisce l'uso di alcuni
binari sul tracciato di ingresso e di uscita dalla stazione
causando ritardi e modifiche alla circolazione nel nodo
fiorentino. I tecnici di Rfi sono a lavoro per ripristinare la
regolare circolazione".Forti rallentamenti dei treni nel nodo ferroviario di Firenze
proseguono nel pomeriggio a causa dei ritardi. (ANSA).

- 04 mag.- 15:34
Tajani, non vado a Parigi, offese inaccettabili
"Non andrò a Parigi per il previsto incontro con Colonna. Le offese al governo ed all'Italia pronunciate dal ministro Darmanin sono inaccettabili. Non è questo lo spirito con il quale si dovrebbero affrontare sfide europee comuni". Lo ha twittato il vicepremier e ministro degli Esteri Antonio Tajani. (ANSA).

- 04 mag.- 15:20
Via libera dalla Cdp a nuove operazioni per 1,4 miliardi
(ANSA) - ROMA, 04 MAG - Nuove operazioni a favore di imprese,
territori, infrastrutture - tra cui alcune opere ferroviarie del
Pnrr - e cooperazione internazionale per un valore complessivo
di oltre 1,4 miliardi di euro. Ma anche l'avvio del Fondo
Nazionale per l'Abitare Sociale, con un impegno iniziale di 250
milioni finalizzato a costruire nuovi alloggi per studenti e per
anziati autosufficienti.Sono le decisioni adottate oggi dal consiglio di
amministrazione di Cassa Depositi e Prestiti (Cdp), presieduto
da Giovanni Gorno Tempini, su proposta dell'amministratore
delegato e direttore generale, Dario Scannapieco. (ANSA).

- 04 mag.- 15:10
Prigozhin, 'fuori discussione rispondere a un drone con atomica'
"Posso dire che l'uso di armi nucleari in risposta a un drone è, ovviamente, fuori discussione". Lo ha scritto su Telegram il capo del Gruppo Wagner, Yevgeny Prigozhin, commentando la possibile reazione di Mosca al presunto attacco ucraino sul Cremlino con i droni .Per Prigozhin "prima di tutto dobbiamo mettere alle strette il responsabile della guerra con i droni, capire come questo potrebbe accadere in linea di principio, e poi fare ogni sforzo per renderci una potenza leader nello sviluppo della tecnologia dei droni e rispondere esattamente con lo stesso tipo di droni"."Così com'è - ha concluso il capo della Wagner -, sembriamo dei pagliacci che minacciano di 'bombardare' per un drone per bambini". (ANSA).

